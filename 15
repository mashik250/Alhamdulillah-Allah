মানিকগঞ্জে চাঁদা দিতে অস্বীকৃতি জানিয়ে মারধরের শিকার হয়েছেন সিএনজি চালক মো. অন্তর মিয়া। এ সময় তাকে প্রকাশ্যে অন্যের থুতু চাটানোর অভিযোগ উঠেছে ছাত্রদলের সাবেক নেতা মো. নবীনের বিরুদ্ধে। এ ঘটনায় আহত সিএনজিচালক হাসপাতালে চিকিৎসা নিয়েছেন। সোমবার দুপুরে মানিকগঞ্জ বাসস্ট্যান্ড এলাকায় সাবেক ছাত্রদল নেতা নবীনের ব্যক্তিগত অফিসে এই ঘটনা ঘটে।

ছাত্রদলের সাবেক নেতা মো. নবীন ছাত্রদলের সাবেক যুগ্ম সাধারণ সম্পাদক। ০৫ই আগস্টের ছাত্রজনতার গণঅভ্যুত্থানের পর থেকে বাসস্ট্যান্ড এলাকায় পরিবহনের একাংশ (সিএনজি স্ট্যান্ড) নিয়ন্ত্রণ করছেন। তার নিয়ন্ত্রণের অংশ হিসেবে পরিবহন থেকে চাঁদা আদায়, পরিবহনের সিরিয়াল বাণিজ্য এবং পরিবহন সংগঠনের নামে জিপি আদায় করা হয়।
